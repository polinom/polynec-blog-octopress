---
layout: post
title: "Голосуй гаманцем, або практична демократія"
date: 2013-07-05 10:05
comments: true
categories: [Політика, Ідея] 
---

{% img left /images/dollar-vote.jpg  300 %}

Всі ми знаємо, що світом правлять гроші, а ще точніше, ті хто ними володіє. І здавалося б яка тут демократія, коли ми ніяк не вибираємо тих багатіїв і олігархів?  Але якщо добре придивитися, то можна завжди простежити ланцюг подій - як гроші потрапляють з одних рук до інших. Коли ми купуємо буханку хліба, ми ніколи не турбуємося куди наші гроші підуть далі. Але, все ж таки, потрібно. Я впевнений, що треба не тільки звертати на це увагу, але ще й контролювати цей процес. 
<!-- more -->
Дуже часто ми бачимо, як людина розпочинає свій бізнес, заробляє трішки грошей, а потім якимось чином потрапляє до влади. І всі кричать: "Звичайно, у нього ж гроші!". Але люди, самі цього не підозрюючи, вибрали цю людину. І процес обрання розпочався не з того часу, як цей бізнесмен попав в списки на виборах, а з того часу, коли ви почали користуватися послугами цієї людини. Ви інвестували в цю людину. Звичайно, ваш кандидат може мати надзвичайні підприємницькі здібності, але це не означає, що він буде хорошим мером чи депутатом. 

Отже, уявіть собі, що ви не лише міняєте гроші на послуги і товари кожен день, але також віддаєте свого роду голос за успіх цієї людини. Але якщо ви знаєте, що ця людина не дуже добросовісна, або не поважає ваших ідей, то порада одна - знайдіть інше місце, де можна придбати таку саму річ і завжди дивіться, кого ви підживлюєте. 

Звичайно, знайдуться люди, які скажуть, що це нісенітниця, бо прибуток від нас настільки малий, що він ні на що не впливає. Так само думають і ті, які не йдуть голосувати на вибори. Але якщо у другому випадку є можливість хоча б утриматися, то у першому ніяк - їсти завжди треба, тобто потрібно десь купити цю їжу і, все ж таки, зробити свій вибір.

Зараз ви - простий громадянин, який має не так вже й багато грошей, щоб “голосувати” і ваш голос, тобто гроші, не такий вже й важливий. Але можливо, колись, ви станете керівником великої компанії, будете витрачати мільйони на різні потреби компанії, і тоді не забувайте про те, що ви голосуєте за людину з якою співпрацюєте. Тому, якщо ця людина не дуже добросовісна - знайдіть іншу.

